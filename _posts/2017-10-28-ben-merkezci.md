---
id: 3915
title: Ben Merkezli Yazılım Sektörü
date: 2017-10-28T18:43:02+00:00
author: Mert Köseoğlu
layout: post
guid: https://www.mkoseoglu.com/?p=3915
permalink: /ben-merkezci
categories:
  - Genel
---
Merhaba,

Bugün biraz kusacağım. Yazının devamında Türkiye&#8217;deki iş ahlakına yönelik son derece ahlak dışı izlenimler bulunmaktadır. Onsekiz yaşından küçüklerin okumasını tasvip etmiyorum, daha çok gençsiniz. Biraz daha toz pembe yaşayın.

Konumuz toplum olarak duymaya daha aşina olduğumuz latince kökenli ego. Türkçesi, süzme ben merkezcilik. Süzmeden kastımız ise; benliğinde ve karakterinde bulunan iyimserliğin, alçakgönüllülüğün ve saygının tamamen yok olmasıdır. Karakteri başta olmak üzere harcı süzme ben merkezcilik ile karılan bir insanın size hissetirdiği ise sadece soğuk bir tortudan ibarettir.

Türkiye&#8217;de buna örnek vermemi ister misiniz? Çok basit. Size en yakın ticari toplulukta bunu rahatlıkla sezebilirsiniz.

Bireylerin kalıp halinde yaşadığı, düşünme ve sorgulama yetilerinin köreltidiği kapitalizm odaklı sömürge çarklarından bahsediyorum. Bunların sadece devlet dairelerinde olduğunu sanıyorsunuz değil mi? Hayır! Yanılıyorsunuz. Bu düşünce sistemi ve davranışsal bozukluk olarak nitelendirebileceğimiz durum, Türkiye&#8217;deki tüm iş sahalarını etkisi altına almış durumda. Ben içerisinde bulunduğum için Yazılım Geliştirici olarak, yazılım sektörüne dair izlenimlerimden bahsedeceğim.

## Paylaşmak

Bilgi paylaşımından girelim konuya. Ben neden günce yazıyorum? Hiç bahsettim mi sizlere? Basit ama gündelik hayattan çok uzak kalan bir tabir; paylaşmak için. Ben bir Anadolu Lisesi&#8217;nde öğrenim gördüm. Çevremde akademik alanlarla ilgilenen insanlar dışında Bilgisayar Bilimlerine aşina kimse olmadı. Bana yardım edecek, yön gösterecek insanlar yoktu. Biliyorum, birçoğunuz yaşadı bu durumu. Bundan şikayetçi değilim, aksine memnunum. Bu durum beni araştırmaya ve araştırarak öğrenmeye itti. Hangi metodları kullanarak araştırabileceğimi öğrendim. Bunun zevkini küçük yaşlarda tattım. Bunun bir handikapı var, çıkış noktamız burası.

Yabancı dil yoksunluğundan ve teknik terimlere hakim olmamamın verdiği bilgi yetersizliğinden dolayı Türkçe anahtar kelimeleri kullanarak araştırma yapmaktan başka şansım yoktu. Birgün, düşüm olan kendi günce sistemimi PHP ile yazmak isterken bir sorunla karşılaştım. Uzun araştırmalar sonucunda çözümü buldum. Bir güncede, ağabeyimizin teki şöyle bir cümle kurmuş: &#8220;Aşağıdaki kodu münasip yerlere ekleyiniz.&#8221; Ben bunu 2013 senesinin temmuz ayında okudum. Ve ne yazık ki; münasip yerleri bilecek kadar tecrübem yoktu. Önce başarısızlığımla kalakaldım, üzüldüm ve kırıldım. Fakat pes etmedim. Biraz şans biraz da inatçılığımla çözdüm sorunu. Çözdüğümde başarmanın verdiği hazzı yaşamadan ne yaptım biliyor musunuz? Günce yazdım.

Bakın, burada. <https://www.mkoseoglu.com/ckeditor-ajax-post-etme-kesin-cozum> paylaştığım içerik. Nasıl da içerlemişim değil mi? URL yapısında bile &#8220;kesin çözüm&#8221; ibaresini eklemeyi es geçmemişim. Gelen yorumları dikkatle inceleyiniz.

Yaklaşık bir sene sonra Burak, bir yorum yazmış. Kendisini tanımıyorum lakin tanımayı çok isterim. Yoruma bakalım: &#8220;Allah tuttuğunu altın etsin inşallah. Günlerdir Türkçe kaynak yoktur diye stackoverflow-kolik olmuştum ama bir türlü işime yarayan bir çözüm bulamamıştım. Şu an şu saatte twitter’Inda kapatılmasıyla bulduğum boş zamanda google’da birde Türkçe sorgulama yaptım ve karşıma bu blog çıktı. Dediklerini harfiyen yaptıktan sonra sorunumda çözüme kavuştu. Tek kelimeyle mükemmelsin…&#8221;

Şu yorumdan sonra yüzümün aldığı hali görmenizi çok isterim. Sevinç, mutluluk, gurur, başarı hissi ve tarifi imkansız bir rahatlama.

Paylaşmanın verdiği haz! Evet, işte bundan bahsediyorum. Peki bununla mı kaldı? Hayır tabii ki. Çeşitli alanlarda yazılar yazdım. Ve son zamanlarda Facebook&#8217;taki Yazılım Geliştiricileri paylaşmaya ve yazmaya teşvik etmek amacı ile yönettiğimiz bir Facebook grubumuz bulunmakta.

Yazılım Blogları Türkiye: <https://goo.gl/qU8smV>

Grupta paylaşılan gönderileri gelen ilgi yoğunluğuna göre Yazılım Blogları Türkiye Facebook sayfasında da paylaşıyoruz. Başlangıçta sönük kalsa da; şimdilerde inanılmaz bir paylaşım sürecine adım attık. Bu güzel bir şey, çok daha büyüyecek.

Beni, Türkçe içerik üretmeye iten ve paylaşma isteğime yön veren süreçten bahsetmenin mutluluğu ile yazıma devam ediyorum. Yazılım sektöründeki ben merkezciliği paylaşarak alt edelim. Bunu yıkabilecek güçte olduğumuzu biliyorum. Böyle sığ insanlara, ben öğrendim sadece ben bileyim mantığındaki birey olmayı beceremeyen canlıları çokluğumuzla sindirelim.

## Başvurular

Yazılım sektöründe ben merkezciliğin en çok rastlanan bir başka alanı ise iş başvuruları ve lider konumları. Ben lider sözcüğünü kullanmaktan pek haz etmem aslında. Türkçesi, önder daha uygun olacaktır. Önder nedir?

Bunu 2016&#8217;nın başlarında kendisinden özel olarak imzalı edindiğim; çok değerli Sn. Osman Pamukoğlu&#8217;nın Önder kitabından bir alıntı yaparak cevaplandıracağım. Burada kitapla ilgili değerlendirmeme göz gezdirebilirsiniz <https://www.mkoseoglu.com/osman-pamukoglu-onder-caglarin-ozlemi>

Şöyle ki: &#8220;&#8230;Önder, insanoğlunun çaglar boyu özlem duyup hasretiyle yaşadigi en değerli bir üst ihtiyaçtır&#8230; Önderi başkan, patron, şef, direktör, komutan gibi hiyerarşik yapıların sıfatını taşıyanlara karıştıran ve bir tutmaya kalkışanlara en yakışır söz: &#8216;Bilmez, bilmediğini de bilmez.&#8217; deyimidir&#8230;&#8221; Tarihi incelediğimizde, doğanın var olduğu her alanda önderin varlığını görebiliyoruz. Peki, sektördeki şu meşhur takım önderlerinin bundan haberi var mı?

Peki, iş başvurularında iletişimin en kısıtlı olduğu elektronik posta zemininde hiç bir takım önderi etiketini taşıyan birisinden ben merkezciliğin somut örneğini gördünüz mü? Bir Laravel çalışması için ben Linkedin&#8217;de önceden yapmış olduğum bir başvuru sonrasında gelen bir elektronik mail ile bunu yaşadım. Fazla ayrıntı vererek sizi de umutsuzluğa itmek istemiyorum lakin süzme olanına rast geldiğim için şanssız bir günümdeyim sanırım. Tam zamanlı çalışır mısınız? Sorusuna, olabilir yanıtını verdiğimde; bize başvuru yapan sizsiniz. Olabilir ile ne demek istediğinizi anlayamadım cevabı alabiliyorsunuz. Yahu adamın, kendisine herhangi bir konu hakkında görüş belirtmeme tahammülü yok. Elektronik posta iletişimde gösterdiği süzmeliğe bakınız, bu arkadaşla çalışan arkadaşlarıma Tanrı&#8217;dan sabır diliyorum.

Havasından mı desem, suyundan mı. Ya sabır!

Ben merkezci süzme bireysizlere örnek olarak önder etiketini kullanan basiretsiz yönetemeyicilere de bir örnek verdiğime göre yavaştan sonuna doğru devam edelim.

## Sonuç

Türkiye&#8217;de de insanoğlunun olduğu her yerde olduğu gibi bir ben merkezcilik söz konusu. Bunun bizim gözümüze daha çok batmasının ve yaşam kalitemizi gereğinden fazla etkilemesinin nedeni ise yaşam koşulları. Bilginin azaldığı ve cehaletin ağır geldiği terazilerde bilmemenin verdiği özgüvenle çok bildiğini sanan insanların gereksiz süzme ben merkezciliği ile karşılaşmak zorunda kalıyoruz. Ve buna tahammül etmek, katlanmak inanın çok zor.

Çevremizi değiştiremiyoruz. Kendimizi değiştirelim. Bu yazıyı okuyan arkadaşlarımdan rica ediyorum. Bilgi paylaşımının verdiği hazzı birlikte yaşayalım. Sizinle çalışan insanları küçümsemekten, kırmaktan, incitmekten kaçının.

&#8220;Ben ölünce bir elimi tabutumun dışına atın. İnsanlar görsünler ki padişah olan Süleyman bu dünyadan eli boş gitmiştir.&#8221; I. Süleyman

Teşekkür ederim.